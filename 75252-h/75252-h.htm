<!DOCTYPE html>
<html lang="fr">
<head>
  <meta charset="UTF-8">
  <title>La conqueste du chasteau d’amours | Project Gutenberg</title>
  <link rel="icon" href="images/cover.jpg" type="image/x-cover">
  <style>


p { text-align: justify; line-height: 1.2em; text-indent: 0;
  margin: .3em 0;}

h1 { text-align: center; line-height: 1.5em; margin: 1em 0; }
h2 { text-align: center; line-height: 1.3em; margin: 4em 0 2em 0; }

div.c, p.c { text-align: center; line-height: 1.5em; text-indent: 0;
  margin: 1em 0; }

hr { width: 20%; margin: 1em 40%; }

sup { font-size: smaller; vertical-align: 30%; line-height: 1em; }

.trnote { font-family: sans-serif; font-size: 95%; padding: .5em;
  margin: 3em 5% 1em 5%; border: thin dotted; background: #eee; }
.trnote h2 { margin: .5em 0; }

a { text-decoration: none; }

div.gap, p.gap { margin-top: 2.5em; }
.break, .chapter { margin-top: 4em; }

img { max-width: 70%; }

@media screen {
  body { max-width: 40em; width: 80%; margin: 0 auto; }
  img { max-height: 700px; }
}

.x-ebookmaker .break, .x-ebookmaker .chapter { page-break-before: always; }
.top2em { padding-top: 2em; }
.nobreak { page-break-before: avoid; }

  </style>
</head>
<body>
<div style='text-align:center'>*** START OF THE PROJECT GUTENBERG EBOOK 75252 ***</div>
<div class="x-ebookmaker-drop c"><img src="images/cover.jpg" alt=""></div>
<div class="x-ebookmaker-drop break"></div>
<h1 class="top2em">La conqueste du chasteau
d’amours conquestee par l’umilité du beau doulx.</h1>

<div class="chapter"></div>

<h2 class="nobreak">¶ Cy s’ensuit la conqueste du chasteau d’amours
conquestee par le beau doulx.</h2>


<p>Au temps jadis fut ung gentil homme simple &amp; de bonne
vie lequel estoit povre &amp; avoit grant peine a guaigner
sa vie/ il avoit ung jeune filz lequel des sa jeunesse
desiroit &amp; aymoit les chevaulx/ chiens/ &amp; oyseaulx/
et pareillement se delectoit es fais d’armes comme nature
l’instruisoit. Apres que par le vouloir de dieu son pere et sa mere
furent trespassez de ce monde il demoura seul &amp; n’avoit gaire des biens
mondains parquoy ledit enfant ne sçavoyt quelle chose il devoyt
faire/ car il estoit jeune &amp; n’estoit pas trop bien endoctriné parquoy
quant il se vit en telle povreté il s’en ala vers ung sien oncle lequel
estoit frere de son pere et estoit ung tressaige homme et demoura avec
luy long temps. Ce pendant qu’il demouroit avec sondit oncle il se
delectoit au deduit des chiens &amp; oyseaulx/ &amp; montoit dessus les chevaulx
puis prenoit ung baton &amp; joustoit contre les arbres &amp; contre les
murailles. Il alloit aux champs souvent pour veoir les chasseurs
aux bestes sauvaiges/ et les voleurs aux oyseaulx en telle façon
que lesdis chasseurs estoient bien joyeulx quant il estoit avec eulx. Et
quant son oncle congneut qu’il avoit du tout son couraige es esbastemens
des nobles &amp; chevaliers il luy conseilla qu’il fut tousjours humble/
et que par humilité l’homme peult acquerir de grans biens/ car
humilité et souffisance fait vivre l’homme en plaisance. Et quant
l’homme est humble il est aymé de chascun. Mais quant il est fier
et orgueilleux il est desprisé de toutes gens/ car il n’est rien plus convenable
a la nature de l’homme que d’avoir en soy humilité/ et liberalité
sur toutes choses il luy recommanda humilité laquelle chose il
retint en son cueur. Ung jour comme il alloit pour veoir le deduit de
la chasse/ il trouva les chasseurs lesquelz il avoit acoustumé de trouver/
et chassa avec eulx tellement que ung grant seigneur si arriva a
la chasse et print si grant plaisir au beau doulx a cause de l’umilité
qui estoit en luy que il le voulut avoir pour demourer avec luy &amp; le
servir/ cestuy enfant n’y osa pas aller sans le commandement de son
oncle/ lequel oncle en fut content &amp; luy dist en ceste maniere. Treschier
nepveu je te prie sur toutes choses que tu soye humble &amp; liberal/
humble a tous et que se paradventure tu venoies a perfection de biens
tu ne te enorgueillisse point/ mais que tousjours tu soyes humble
autant au petit comme au grant. Liberal sans nuire a aultruy/ car
quant on fait plaisir a autruy ceulx a qui on le fait le rendent le temps
advenir/ j’ay ouy dire autrefois qui plaisir fait plaisir requiert. Oultre
plus il n’est rien plus plaisant au seigneur que de veoir ses serviteurs
humbles &amp; beningz. Et comme il parloit les lermes luy cheoient
des yeulx &amp; se mist a genoulx disant. Bel oncle je vous promés que jamais
je ne oublieray vostre doctrine/ car tant que je seray vivant je
seray humble a tous &amp; liberal en toutes raisonnables/ car j’ay comprins
en voz paroles choses prouffitables &amp; utiles. Adont se leva &amp; baisa
son oncle prenant congé de luy &amp; se partit de la maison et vint vers
le boys ou ledit seigneur chassoit &amp; de rechief se mist a la chasse. Et
apres que la beste fut prinse il se rendit humblement vers le seigneur/
et luy raconta comme il avoit prins congié de son oncle. Le seigneur
en fut joyeulx/ car il congneut qu’il estoit humble &amp; de ceste heure delibera
de luy faire des biens et le fist monter sur ung bon cheval pour
retourner au chasteau. On luy bailla ung cheval fort et puissant/
et nul des serviteurs ne le povoit tenir quant il sentoit l’esperon.
Quant le beau doulx fut monté dessus il frappa des esperons cestuy
cheval lequel se dressa si fierement qu’il rompit selle &amp; bride/ mais
quant il vit qu’il estoit a terre il ampoigna le cheval par la bride/ et
saulta dessus dont le seigneur fut tresjoyeulx. On luy bailla nouvelle
selle &amp; nouvelle bride &amp; ala jusques en la maison du seigneur/
et quant il eut esté en la maison ung petit de temps unes joustes furent
criees ausquelles cestuy seigneur alla &amp; mena le beau doulx/
lequel pria audit seigneur qu’il luy pleust de le laisser jouter. Quant
le seigneur vit le couraige dudit beau doulx il pensa qu’il estoit yssu
de noble generation par quoy il fut bien content de le laisser jouter
&amp; luy fist tres bien acoutrer son cas selon ce qu’il le vouloit deviser.
Il mist pour sa devise sur son heaulme ung mouton paissant lequel
signifioit vraye humilité puis fist couvrir les bardes de son cheval
de damas blanc/ et avoit ung hoqueton blanc dessus son harnois
a la mode françoise. Et puis apres ledit beau doulx avoit ung grant
plumail bland qui estoit de puis sa teste estandu derriere son dos
jusques dessus la queue de son cheval. Il avoit ung mirouer ardant
qu’il portoit sur la teste de son cheval auquel miroer estoit ung petit
plumail blanc. Et a brief dire il n’avoit couleur sur luy qui ne
fust toute blanche. Mesmement son cheval estoit tout blanc. Plusieurs
nobles jouxterent devant luy lesquelz furent tous abatus et
mis par terre. Son bon maistre voiant la puissance du deffendeur
si luy pria qu’il se deportast/ mais il se mist treshumblement a genoulx
devant luy &amp; dist. Chier seigneur &amp; maistre je vous prie qu’il vous
plaise que je parface mon entreprise laquelle j’ay entreprins par vostre
congié &amp; licence certes j’ay esperance que l’honneur en sera a vous/
car je diray que vous avez fait la jouste parquoy je vous prie ne vous
monstrés point sinon en estat dissimulé/ et se je pers la jouste je diray
que je l’auray perdue. Son bon seigneur et maistre ne le voulut
pas/ mais le laissa jouster a sa voulenté &amp; se deporta de jouster.</p>

<div class="chapter"></div>

<h2 class="nobreak">¶ Comment le beau doulx jousta et guaigna la jouste/ et
eut plusieurs biens que son maistre luy donna.</h2>

<p class="c"><img src="images/illu1.jpg" alt=""></p>


<p>Incontinent que la jouste
fut faite par les chevaliers
le deffendeur se cuida retraire/
mais le beau doulx
saillit en place comme ung cynge
sur ung cheval fort &amp; puissant
quant le deffendeur le
vit il se esmerveilla dont estoit
venu cestuy chevalier estrange
duquel on ne savoit le nom
mais chascun l’appelloyt le
chevalier blanc/ il le faisoit si beau veoir que merveilles. Son cheval
faisoit pennades et saulx si merveilleux que chascun se esbahisoit
comme il ne cheoit par terre. Quant les deux chevaliers eurent
baillee la foy ainsi comme il est de coustume par le herault/ trompetes
et clairons commencerent a sonner/ ilz misrent les lances en arrest
et fut si expert le beau doulx que il fut au bout de la lice devant
que le deffendeur peust partir et quant il vit ce il planta sa lance en
terre et la mist par pieces et disoit chascun qu’il estoit de noble couraige.
Incontinent l’autre lance luy fut baillee puis de rechief sonnerent
les trompettes et partirent les deux chevaliers et par telle
façon se rencontrerent que tous deux rompirent leurs lances/ mais
le beau doulx le frappa si fermement que il getta homme et cheval
par terre. Quant le cop fut fait chascun le loua et estoyt chascun
esbahy de sa puissance et force/ on luy demanda son nom/ mais il respondit
humblement. Seigneurs ne vous desplaise quant est de savoir
mon nom je vous prie que vous vous deportés. Les dames &amp;
damoiselles qui la estoient requirent aux champions d’armes que
ung autre allast contre luy/ lesquelz ne voulurent pas que on luy
fist tant de peine/ car ilz pensoient qu’il fust traveillé a cause qu’il avoit
rompu une lance contre terre et du noble coup qu’il avoit fait.
Son maistre luy dist qu’il se retirast/ car nul n’estoit disposé de jouster.
Quant il entendit parler son maistre il luy pria que il ne partist
point du champ pour ung seul homme avoir mis par terre/ et que
s’il luy plaisoit qu’il ne partiroit du lieu qu’il n’en eust gaigné troys ou qu’il
fust par ung aultre vaincu. Et quant son maistre vit son noble couraige
il fist le raport au seigneurs sans dire qui il estoit/ mais disant
qu’il ne partiroit jamais du lieu que troys n’eussent jousté contre luy.
Il y avoit ung tresvaillant chevalier au quel on avoit deffendu la
jouste a cause que jamais on ne avoit veu homme plus fort ne plus
vaillant que luy. Lequel par la voulenté de tous se disposa de venir
contre le beau doulx/ et incontinent se alla armer. Les seigneurs
chevaliers/ dames/ et damoiselles prierent au beau doulx qu’il se
descendist affin qu’il se reposast ung petit ce pendant que son homme
se prepareroit. A la quelle requeste ne voulut pas obeir/ mais
les pria qu’il ne leur vousist desplaire/ car il ne descendroit de dessus
son cheval tant que deux chevaliers eussent jousté contre luy/ ou
qu’il en fut mis jus par coup de lance/ et les remercya tresgrandement
de la courtoisie qu’il luy offroient faire. Quant l’homme contre
qui il devoit jouster fut prest il se monstra au champ si bien armé que
jamais on ne avoit veu homme si bien armé ne de si fortes armeures
comme il estoit. Puis apres trompetes et clairons sonnerent apres que
les promesses furent faites/ chascun mist la lance en l’arrest &amp; piquerent
des esperons si fort qu’il se rencontrent &amp; tous deux rombirent leurs
lances sans cheoir par terre si non que le cheval du fort chevalier cuida
tomber. Apres on leur bailla nouvelles lances et vindrent si ardammant
l’ung contre l’autre que le beau doulx coucha par terre homme &amp;
cheval/ puis rompit la lance contre terre si vaillamment que son cheval
ploia les jambes de derriere. Tous les assistans se esbahyrent de
la force &amp; vaillance qui estoit en cest homme. Les dames &amp; damoiselles
vindrent vers luy le priant qu’il se deportast pour le present et
que les joustes luy estoyent donnees &amp; qu’il vint vers le chasteau
pour prendre sa refection/ car ainsi plaisoit aux princes &amp; chevaliers
du pays. Il les remercya humblement de l’honneur qu’il luy presentoient/
nonobstant qu’il estoit bien marry en son cueur que nul ne
vouloit jouster contre luy.</p>

<div class="chapter"></div>

<h2 class="nobreak">¶ Comment le beau doulx fut festoié au chasteau &amp;
des biens que son maistre luy fist.</h2>


<p>Sans sejourner les princes barons &amp; chevaliers se partirent
pour aller vers le chasteau en devisant du beau doulx &amp; des
beaux faiz d’armes qui par luy avoient esté faiz a la jouste. Le beau
doulx se retourna vers son maistre qui venoit derriere et luy dist.
Treschier seigneur &amp; maistre je vous rens graces de ce qu’il vous a pleu me
laisser experimenter les fais de chevalerie. Et comme faisant semblant
qu’il ne le congneust luy dist. Sire chevalier s’il vous plaist je vous convoieray
jusques a vostre logis. Ainsi allerent ensemble jusques au lieu
ou le beau doulx c’estoit armé. Et quant vint a le desarmer son maistre
osta son bonnet luy cuidant oster l’armet et heaulme/ mais le
beau doulx ne le voulut souffrir/ mais dist. Il ne appartient pas
que le serviteur soyt servy de son maistre. Quant il fut desermé
il demanda a son maistre qui luy plaisoit qu’il fist affin qu’il le peust
servir comme devant. Et son maistre luy dist. Ja dieu ne plaise que de
vous soye plus servy/ car il n’est pas raison que ung si noble &amp; si vaillant
chevalier soit mon serviteur. Et quant le beau doulx entendit
ainsi parler son maistre/ les grosses lermes luy sortirent des yeulx
et dist. Helas seigneur &amp; maistre je ne desire jamais servir autre que
vous/ je vous prie qu’il vous plaise prendre mon petit service en gré/ car
certes je le feray de bon cueur/ que mauldite soit l’heure que jamais lance
ne hernois portay pour jouster. Quant son maistre vit son humilité/
incontinent il luy fist faire abillemens semblables aux siens et le
mena au chasteau avec les princes/ seigneurs/ dames/ et damoiselles.
Quant ilz furent audit chasteau le beau doulx eut souvenance
de ce que son oncle luy avoit dit touchant humilité &amp; liberalité. A l’entree
du chasteau estoit toute la seigneurie attendant le beau doulx/
mais il fist entrer son maistre le premier/ puis se mist a genoulx devant
tous lesditz seigneurs &amp; les remercya moult grandement de l’onneur
que ilz luy avoient fait &amp; qui luy faisoient. Ilz le receurent moult
honnourablement puis le menerent au disner &amp; furent servis de plusieurs
sortes de viandes selon l’ordonnance du maistre d’ostel. Le
beau doulx fut assis au milieu de la table au pres de son maistre
entre les plus nobles chevaliers et devant luy estoient les dames &amp;
damoiselles. Il estoit doulx/ beau/ gracieux/ et liberal/ parquoy il
estoit en grace de tous. Quant chascun eut prins son repas les tables
furent levees et puis chascun si se print a deviser et a parler des
joustes &amp; des beaulx faiz que avoit fait le beau doulx. On luy demanda
son nom/ mais il respondit soubz la licence de son maistre. Treschiers
seigneurs je suis ung povre gentil homme qui suis demouré
seul enfant impourveu de biens/ et me suis mis en service de monseigneur
mon maistre que vous voyez icy/ et ne desire jamais servir autre. De
mon nom jamais homme ne le sçaura tant que j’aye l’age de .xxx. ans. Quant
on entendit ainsi l’enfant parler chascun le desiroit de l’avoir en sa compaignie
tant estoit doulx en parler/ &amp; beau en gestes/ parquoy les dames
et damoiselles le nommerent a celle heure le beau doulx. La nuyt
vint chascun se retira en son logis/ et prindrent tous congié du seigneur
du chasteau/ mais principallement et sur tous les aultres le
beau doulx et son maistre rendirent graces aux princes/ seigneurs/
dames/ &amp; damoiselles et s’en allerent en leur logis. Le lendemain au
matin se mirent en chemin et s’en retournerent en la mayson du seigneur
du beau doulx ausquelz on fist grant honneur. Se mesme
jour qu’ilz furent arrivez nouvelles vindrent audit seigneur que ung
sien frere estoit allé de vie a trespas sans hoir legitime de son corps
parquoy la succession luy appartenoyt/ il fut fort courroucé des
nouvelles aussi fut le beau doulx/ car ilz avoient deliberé que dedans
peu de temps ilz se mettroient en chemin pour aller faire bonne
chere avec luy. Apres que le service de sondit frere fut perfait il se
mist en possession de dix chasteaux lesquelz luy appartenoient a cause
de la succession de sondit frere/ &amp; en donna au beau doulx les cinq
et l’en mist en possession dont grandement le remercya le beau doulx
et fist tant depuis que il acquesta plusieurs biens a cause de son humilité.</p>

<div class="chapter"></div>

<h2 class="nobreak">¶ Comment la dame du chasteau d’amours manda lettres en
tous pays que s’il y avoit nulz chevaliers qui par faitz d’armes ou
autrement peussent faire troys choses par elle commandees seroient
seigneurs et maistres dudit chasteau et comment le beau
doulx se mist en chemin pour y aller.</h2>

<p class="c"><img src="images/illu2.jpg" alt=""></p>


<p>Apres tout ce la dame
du chasteau d’amours
manda lettres par tous pays que
s’il y avoit chevalier qui peust
faire troys choses par elle enjointe
qu’il seroit maistre et seigneur
dudit chasteau d’amours
lesquelles nouvelles vindrent
au maistre du beau doulx lequel
ymagina qu’il ne savoyt
chevalier au monde pour le conquerre que le beau doulx lequel pria
d’y aller et fut le beau doulx content. Son maistre luy donna de grans
richesses et aussi gens souldoiers pour ung an dont grandement
le mercya/ et ne partit jusques au moys de may que tout prent joyeuseté.
Quant le doulx moys de may fut venu considerant le beau
temps/ l’erbe verdoient/ et les arbres disposez a getter joyeuses et
belles fleurs/ il se mist en chemin comme preux &amp; vaillant chevalier
pour aller conquester ce noble &amp; plaisant chasteau d’amours et ordonna
son armee moult honnestement comme bien savoit faire.</p>

<div class="chapter"></div>

<h2 class="nobreak">¶ Comment le beau doulx se partit avec ses gens/ et comment il
rencontra le roy des formys a toute son armee/ et du parlement
qui fut fait entre eulx deux.</h2>

<p class="c"><img src="images/illu3.jpg" alt=""></p>


<p>Chevauchant le beau
doulx avec toute son
armee tant par valees que par
montaignes/ et tant exploita
par ses journees qu’il arriva
a l’entree d’ung boys/ lequel
avoit bien vingt lieues
de long &amp; quinze de large.
Dedans cestuy boys avoyt
ung noble &amp; puissant roy lequel
estoyt appellé le roy des
formys/ et avoit bien avec luy deux cens cinquante mille combatans
lesquelz c’estoient embuchés dedans ledit boys pour aller prendre
d’assault une grant plaine laquelle estoit bien garnye de vitailles/
comme fourment/ seigle/ avoyne/ poix/ lantilles/ et plusieurs autres
vivres. Incontinent le roy des formys luy voiant que temps
et heure estoit de mettre ses gens en besongne fist crier l’assault de
ladite plaine laquelle fut en peu de heure si asprement assaillie que
vivres nully n’y demoura qui ne fust prise/ et emportee par les
gens du roy des formys. Ainsi comme ilz emportoient lesditz vivres
ilz vont ouyr ung grant bruyt que faisoient les gens du beau doulx
tant en parolles comme en hanissement de chevaulx lesquelz se preparoient
pour passer le boys lequel estoit fort dangereulx a passer
car il estoit long et large et plusieurs grans maulx y avoient aultresfoys
esté fais. Or estoit il forcé d’y passer/ et n’y povoit on entrer
en façon quelconque sy non par ou passoit le roy des formys &amp; ses
gens. Quant ledit roy vit que le passaige par ou luy &amp; ses gens devoient
retourner estoit pris/ et aussi luy congnoissant que possible
ne luy estoit passer sans son grans prejudice et dommaige fut en son
cueur fort courroucé et ne savoit que penser/ incontinent il fist sonner
sa retraicte puis appella son conseil et leur dist en ceste maniere.
Seigneurs vous congnoissés que nous sommes icy enclos &amp; sommes
en tresgrant dangier de mort/ car le passaige ou nous faisions
nostre retraicte est pris/ par quoy je vous prie a cecy aions conseil.
Il est bien vray que nous sommes environ deux cens cinquante
mille combatans lesquelz sommes tous povres pietons &amp; sommes
de petite stature/ et les aultres sont tous grans hommes fors/ et
puissans et bien armés. Oultreplus ilz ont de merveilleux chevaulx
lesquelz nous pourroient faire grans dommaiges a noz personnes
parquoy seigneurs aions le meilleur conseil que faire se pourra.
Et fut advisé par son conseil que le roy yroit soymesme au devant
du beau doulx pour luy demander passaige pour luy et pour
ses gens/ et se mist en chemin puis envoya son herault devant pour
avoir le congé de parler avec le beau doulx/ laquele requeste luy fut
a ceste/ et retourna ledit herault devers le roy luy rendre la responce
qui luy avoit esté donnee. Incontinent le roy des formys par
grant humilité vint devant le beau doulx et le salua moult honnourablement
luy disant en ceste maniere. Tresnoble et puissans
chevalier je vous prie qu’il vous plaise de vous ung peu arrester/
il est vray que vous estes entré en icelle contree laquelle de long
tamps ay possedee sans avoir licence de moy ne de mes gens/ nonobstant
que bien me plaist/ mais je vous prie que faciés ung peu reculler
vos gens jusques a ce que les miens se soient retirez/ et je vous prometz
que dedans peu de temps vous rendray le plaisir. Le beau
doulx fut fort esbahy quant il ouyt ainsi parler le roy des formys/
car il ne le veoit point a cause qu’il estoit de sy petite stature. Adonc
luy dist le beau doulx. Mon amy je te prie dis moy ton nom et qui
tu es. Il luy dist/ croy beau doulx que je suis le roy des formys/ et
suis de petite stature/ on dit communement que bon garder se fait d’ung
petit oeil/ et que petitesse vault bien grandesse. Vous savez que ung
petit serpent peut bien par sa morsure faire mourir ung beuf. Parquoy
vous prie que me ottroyez ma requeste. Quant le beau doulx
l’ouyt ainsi parler il considera en soymesme que luy qui estoit povre
estoit venu a grant richesse &amp; povoit faire plaisir a son maistre qui
le avoit enrichy. Aussi pensa que la povre et simple beste le pourroit
secourir en quelque chose/ &amp; que le povre peut bien aucunefoys secourir
le riche. Oultreplus regarda que nul prouffit ne luy povoit
advenir de faire dommaige a luy ne a ses gens. Parquoy luy ottroya
sa demande/ et incontinent fist crier a son de trompete que sur
peine de la hart nul ne cheminast plus oultre jusques a ce qu’il le commanda/
dont grandement le remercya le roy des formys. Apres le
cry fait chascun se recula et s’en ala ledit roy vers ses gens fort joyeulx
de l’ottroy que luy avoit fait le beau doulx/ et vistement fist
passer ses gens lesquelz estoient fort chargez des vivres qu’ilz avoient
conquis. Eulx passez/ le roy comme saige &amp; prudent considerant que
sans danger ne parte nulle estoient passez/ retourna vers le beau
doulx &amp; le mercya moult grandement du bien honneur/ et humilité
qui estoit en luy/ et de rechief luy dist que en peu de temps luy rendroit
le plaisir considerant que qui plaisir fait plaisir requiert. Puis
prindrent congié l’ung de l’autre/ puis se retira le roy des formys en
son ost avec ses gens jusques a tant que l’armee du beau doulx fut
passee.</p>

<div class="chapter"></div>

<h2 class="nobreak">¶ Comment le beau doulx fist crier que chascun se disposast de passer
oultre pour parfaire son entreprise/ &amp; comment il trouva la cane.</h2>



<p>Reallement se retira le roy des formys/ et son armee puis le
beau doulx fist crier a son de trompete que tous subgetz se missent
a chemin pour parfaire leur entreprinse/ puis se mirent en ordre
&amp; chevaucherent diligemment tant qu’ilz vindrent arriver au pres
d’ung villaige qui estoyt en une valee/ aupres du quel estoyt ung
estang tresparfond. Et comme ilz alloient du lung dudit estang ilz trouverent
ung saulx auquel une cane avoit fait ses petis. Il estoit sur
la nuyt/ parquoy ilz cheminoient hastivement. Et quant la cane les
ouyt elle eut si grant paour qu’il ne prinsent ses petis qu’elle se print a
voler &amp; vint vers le beau doulx disant. Treschier seigneur je congnois
que vous menez grant compaignie de gens desliberez de faire
grant conqueste/ parquoy je vous prie que moy qui suis une petite cane
soye ouye devant que voz gens marchent oultre/ et que vous aye
dite ma voulenté. Le beau doulx fist retraire ses gens tres voulentiers
puis dist a la cane qu’elle dist qu’elle vouloit laquelle luy dist.
Gentil chevalier il est vray que j’ay faitz mes petis icy pres dessus
ung saulz &amp; ne pevent encores voler/ j’ay crainte que voz gens ne leur
facent dommaige/ parquoy suis venue devers vous vous requerre
que desplaisir ne leur soit fait/ et je vous prometz que dedans peu
de temps vous rendray le plaisir. Vous savez que mes petis ne
vous pourroient nuyre/ mais aider/ monstrés vous estre humble
aussi bien aux petis comme aux grans/ nous sommes povres creatures
qui ne demandons que nostre vie/ et ne desirons point le dommaige
d’aultruy. Oultreplus mes petis ne sont pas encores grans ne
bons a menger/ parquoy quant on les prendroit nul n’y pourroit avoir
prouffit/ mais le dommaige et desplaisance seroit a moy seullement.
J’ay plusieurs foys ouy dire que beau parler appaise grant
yre et que le fol ne croit jusques il reçoit. Je vous prie dont tres humblement
devant que le mal me soit advenu que y fassiés mettre provision
et de rechief vous prometz nonobstant que soye ung povre
oyseau que une foys le vous rendray. Quant le beau doulx entendit
les parolles de ceste cane fut tout esmerveillé/ car point n’avoyt
acoustumé d’ouyr parler oyseaulx en ceste maniere/ incontinent luy comme
humble et liberal fist crier que sur peine d’estre getté dedans l’estang qui
pres estoit de la que nul ne fust si hardy de prendre ou de courir apres
la cane ne apres ses petis/ tous ses gens observerent &amp; garderent son
commandement dont la cane grandement le remercya/ &amp; de rechief dist.
Noble chevalier j’ay souventesfoys ouy dire que jamais bien fait ne
doit estre perdu/ puis s’en voula vers ses petis chantant &amp; menant
joyeuse vie. Quant elle congneut l’humilité qui estoit au beau doulx.
Incontinent l’armee si se print a cheminer vers ledit village. Et quant
le beau doulx fut vers ledit saulx la cane se print a crier &amp; dire. Seigneur
chevalier dieu vueille conduire toy et toute ton armee et vouletoit
autour du beau doulx comme se elle l’eust voulu embrasser/ et
puis s’en retourna vers ses petis. Et le beau doulx alloit au logis
pensant qu’il fait bon faire plaisir a chascun/ car on ne sçait ou on se
trouve. Et vault mieulx faire plaisir aux maulvais que aux bons et
au povrres que aux riches. Et vault aussi mieulx se garder de son
amy que de son ennemy/ car on cuide tousjours que l’aimé vueille estre
amy et on ne sçait pas qu’il a au cueur/ ne se aucunes maulvaises langues
luy ont fait aucun faulx raport. Mais de l’ennemy on soyt
bien qu’il ne desire que a mal faire/ par ainsi on en est seur et n’y a on
point de fiance. Et tant pensa le beau doulx qu’il arriva au village
ou il loga luy et ses gens.</p>

<div class="chapter"></div>

<h2 class="nobreak">¶ Comment le beau doulx trouva la mouche a miel.</h2>


<p>Et aussi tost que le matin fut venu le beau doulx qui avoit desir
de mettre affin son entreprinse se partit &amp; cheminerent tant
par leurs journees qu’ilz entrarent en ung boys si odoriferant que merveilles/
l’herbe estoit belle et verde plaine de fleurs. Et les arbres
umbroient dessoubz. Et les oyseaulx des champs chantoient si doulcement
qu’ilz esmouvoient la compaignie a joyeuseté. Le beau doulx
print voulenté de cheminer parmy le boys escoutant les chantz des
oyseux. Et comment il alloit par une sente la mouche a miel luy vint
a l’encontre en luy priant que luy &amp; ses gens voulsissent prendre aultre
chemin/ car est cestuy chemin elle avoit fait ses petis. Le beau doulx
s’esbahit de ouyr ceste mouche et luy demanda pourquoy elle les avoit
faiz sur le chemin &amp; elle luy respondit. Treschier chevalier il
est bien vray que fortune advient aussi bien aux beste et oyseaux comme
au creatures raisonnables parquoy fortune qui nul n’espargne m’a contraint
a les faire sur ledit chemin. Helas beau sire que vous prouffitera la
mort de mes petis. Vous semblés estre ung homme fort humble monstrés
icy vostre humilité/ car s’il me est possible je vous rendray le
plaisir. Vous sçavez que l’homme petit n’est pas a despriser/ car il peult
avoir autant ou plus de science que ung grant. Aussi une petite beste
peult aucunes foys faire plaisir a une grande. Comme raconte esope de
la souris qui ronga les rez au lyon ou il estoit prins. Et par ceste petite
beste une si grande eschapa. Quant le beau doulx entendit ainsy
ceste mouche parler il fist cheminer ses gens a travers ledit boys &amp; arriere
du chemin dont la mouche le mercya moult humblement. Le
beau doulx chemina tant qu’il vint arriver audit chasteau d’amours. Cestuy
chasteau estoit situé en une ysle. Il estoit resplendissant comme le soleil
&amp; estoit a mon advis de rubis &amp; de dyamans la coverture estoit de fin or &amp;
les portes d’argent &amp; quant il vit ce chasteau il fut si resjouy que merveiles.</p>

<div class="chapter"></div>

<h2 class="nobreak">¶ Comment le beau doulx fut mené par les dames au chasteau d’amours.</h2>

<p class="c"><img src="images/illu2.jpg" alt=""></p>


<p>Incontinent que les dames
du chasteau virent ceste
grande armee elles envoyerent
une messagire vers ladite armee
pour sçavoir qu’ilz demandoient.
Et le beau doulx respondit
que la dame du chasteau
avoit fait crier se quel c’un
vouloit bien faire troys choses
enjointes par ladite dame
que il conquerroit ledit chasteau et qu’il en seroit maistre et seigneur/
et estoit icy venu pour sçavoir se il le pourroit conquerre. Et le
messaigier retourna vers la dame et luy dist comme le chevalier
estoit venu a cause du cry fait par son commandement. Quant la
dame du chasteau sceut comme il estoit venu pour la conqueste/ elle
envoya grant quantité de damoiselles vers le beau doulx &amp; fut receu
honnestement/ mais il entra seul audit chasteau et demourerent
ses gens dehors dont il fut bien marry. Et quant il fut dedans ledit
chasteau la dame vint vers luy rechement aornee et le salua honnestement.
Et quant le beau doulx la vist luy qui estoit mirouer de
toute humilité se mist a deux genoulx la teste nue et la salua treshumblement
et la remercya de l’honneur qu’elle luy faisoit en disant
que a luy ne appartenoit point qu’elle luy fist tel honneur. Apres
plusieurs parolles dites elle luy demanda quelle chose il pretendoit
parquoy il estoit venu a tout si grande compaignie de gens jusques
audit chasteau d’amours. Et le beau doulx luy dist en ceste maniere.
Treschiere dame j’ay entendu que vous avez fait cryer que quiconque
vouldra faire troys choses par vous enjointes que il sera maistre
et seigneur dudit chasteau. Et a cause que j’ay ouy dire tant de
bien de vous je me suis mis a chemin pour veoir se par mon petit
service je pourroye acomplir lesdites choses. Et quant la dame l’eust
entendu elle luy remonstra les perilz dudit chasteau &amp; que tant de
gens de grant auctorité ne le peurent jamais conquerre disant ainsi.
Chier amy sachez que denis le tyrant ne peult jamais conquerre cestuy
chasteau aussi ne fist pas julian l’apostat/ gamelon/ ne sardanapalus/
ne plusieurs aultres/ car certes il est tant difficille a conquerre
que a grant peine est il possible a vous de faire les choses lesquelles
nous vous voulons enjoindre/ mais affin que vous soyés content
de nous/ nous vous monstrerons nostre chasteau/ car nous vous
trouvons le plus humble qui jamais entrast ceans/ parquoy nous
ne vous voulons pas mettre en tel peril. Apres ce la dame mena
le beau doulx veoir le chasteau lequel estoyt a l’environ fermé de
murs de saphirs et au milieu avoit une mayson en maniere de palais/
laquelle estoit par dehors de rubis et de cristal/ et le dedans
estoit de emeraudes/ les planchiez estoient de fin or/ &amp; les tables de iacintes/
et les treteaulx de fin albatre/ le banc estoit d’ung dyamant/
le buffet estoit d’ung charboucle fait d’ung grant entendement/ la salle
estoit pavee de grisopates/ de berilz/ d’acales/ de cusollites/ d’amatistes/
de gagates/ et de jaspres/ Il y avoit une court aussi pavee de
marguerites/ et de medes et plusieurs aultres choses lesquelles seroient
longues a racompter &amp; difficilles a croire. Et quant le beau
doulx eust regardé ses choses il getta sa veue vers la dame dudit
chasteau laquelle luy pleust mieulx que nulles aultres choses que il
eust point encores veues dedans ledit chasteau &amp; luy dist. Treschiere
dame je vous remercie humblement de ce que il vous plaist de me
advertir des perilz de cestuy chasteau/ car certes je suis desliberé se
c’est vostre plaisir de le conquerre/ et pource que par vous je sçay
les perilz je m’en deffendray tant mieulx. Quant la dame congneut
sa voulenté elle le fist mener en une tour avironnee d’eaue parfonde
et bruyante comme ung gouffre marin. Et la commencerent a dancer
et en ung moument il se trouva tout seul sinon qu’il vit une des
dames qui ferma la porte et getta la clef au parfond de ladite riviere
et luy dist. Se tu peulx saillir dehors de ceste tour tu seras maistre
et seigneur du chasteau. Quant le beau doulx vit ceste chose
il commença a faire plusieurs regretz et lamentations disant en ceste
maniere. Dieu de lassus qui me creas sur terre et fait a ta propre
ymaige et semblance/ ne souffre pas que je meure icy/ car je me repens
d’avoir jamais entreprins ceste chose. Helas plaise vous estendre
vostre grace et me regarder de l’ueil de misericorde. Et comme
le beau doulx disoit ses parolles ou semblables les larmes luy
sailloient des yeulx comme l’eau saulte de deux fontaines. Et adonc
la cane a qui il avoit saulvé ses petis l’entendit et vint sur ceste riviere
et voula jusques a la tour et luy dist. Chier chevalier dieu te
gard/ ne te desconforte point/ car tu me fis une foys ung plaisir/
quant tu gardas que tes gens ne prinsent mes petites canes sur le
bort de la riviere parquoy a ceste heure je te vois querir la clef de ceste
tour qui est au fons de ceste riviere. Quant le beau doulx l’eust
entendue il la remercya tresgrandement &amp; la cane alla querir la clef
au fons de la riviere et luy apporta. Et quant le beau doulx eust ceste
clef la cane s’en retourna et il commença fort a penser a luy mesme
et dire. Or voige bien que jamais nul bien fait n’est perdu et que
qui plaisir fait plaisir requiert.</p>

<div class="chapter"></div>

<h2 class="nobreak">¶ Comment le beau doulx saillit hors de la tour et vint au chasteau
dont la dame &amp; les damoiselles furent fort esbahyes.</h2>

<p class="c"><img src="images/illu3.jpg" alt=""></p>


<p>Quant le beau doulx
fut hors de la dite tour
il s’en vint tout droit vers le
chasteau &amp; trouva la dame/
et les damoiselles et moult
humblement les salua. Quant
elles le virent elles furent
fort esbahyes comment il luy
avoit esté possible de sortir
de celle grosse tour/ et luy dirent.
Chevalier vous avez
bien acomply l’une des troys choses a vous enjointes puis le festoierent
honnorablement &amp; le menerent en ung jardin le plus bel qui oncques
fust veu. Cestuy jardin estoit grant &amp; spacieulx/ &amp; estoient les murailles
de fin albastre poli/ &amp; avoit ceste dite muraille quinze toises de
haulteur &amp; six d’espesseur. En cestuy jardin avoit plusieurs nobles
arbres fort odoriferans comme cypres/ romarins/ lavendiers/ rosiers/
esglantiers/ et plusieurs sortes d’erbes tresfort joyeuses et odoriferantes.
Et certainement je croy que celuy qui l’avoit fait avoit l’entendement
angelique/ car il n’est possible a nature humaine de faire mieulx.
Au milieu de cestuy jardin y avoit ung buysson de esglantiers fleuris
de espines &amp; de romarins/ lequel estoit si espés que on n’y eust sceu a
grant peine bouter le doy dedans. Et oultre il estoit si poignant que on
n’eust osé bouter la main dedans tant estoient les espines aguez. Et
quant elles eurent bien festoié le beau doulx elles allerent geter ung
bichet de millet dedans ledit buysson puis luy dirent que il failloit qu’il
amassast tout ledit millet dedans le jour ou aultrement il mourroit/
et demoura la tout seul puis il regarda le buysson &amp; se print a plourer/
car il savoit bien que il n’estoit pas possible que homme humain
peult en dix ans amasser ledit millet &amp; print a dire en ceste maniere.
Jhesucrist qui as fait ciel &amp; terre &amp; creé nature humaine veilles a ceste
heure avoir pitié de moy/ car vrayement il est impossible a homme
mortel de assembler a ung jour cestuy millet non pas en dix ans.
Comme il plouroit &amp; lamentoit vecy venir par dessus les murailles dudit
jardin le roy des formis &amp; amena toutes ses gens lesquelz estoient
grant nombre et commencerent a saluer ledit beau doulx disans en ceste
maniere. Noble chevalier dieu de gard. Et le beau doulx regarda
par tout le jardin &amp; ne vit rien dont il se esbahit/ car il estoit si petit
que on ne le veoit point. Adonc le roy des formis s’approcha de luy
et luy dist. Saches que je suis le roy des formis a qui tu fis une foys
ung plaisir quant tu estois contre le boys ou je estoie en provission moy
et ma compaignie &amp; fis retraire toutes tes gens jusques a ce que ma compaignie
fut toute retraite audit boys/ parquoy je suis icy venu vers toy
a tout ma compaignie pour te secourir a ton grant besoing/ car l’homme
a qui on a fait aucunesfoys plaisir en aucun passaige est bien ingrat
et bien meschant se au besoing il ne le rent. Et incontinent il commanda
a ses gens que chascun se efforçast de amasser ledit millet en ung
tas/ parquoy chascun fist devoir en voulant rendre plaisir pour
plaisir/ et incontinent tout ledit millet fut asemblé et le beau doulx
remercya humblement le roy des formis et toute sa compaignie/
puis retournairent par dessus la muraille. Et le beau doulx se print
a ymaginer comme celuy qui fait plaisir ne pert pas sa peine/ car aucunesfois
on fait plaisir a quelc’un en aucun lieu que a cent lieues loing &amp; a .xx.
ans apres celluy a qui on l’a fait le rent bien &amp; n’y pense on pas. Aussi quant
on a fait desplaisir en le rent bien parquoy on dit communement au bout de
cent ans retourne malan. Et quant l’heure fut passee laquelle on
avoit enjoingt au beau doulx de amasser ledit millet les dames vindrent
au jardin cuidant que il n’est rien fait mais il trouverent qu’il avoit
tout assemblé en ung monceau dont les dames furent bien esbayes
et le menerent au chasteau.</p>

<div class="chapter"></div>

<h2 class="nobreak">¶ Comment le beau doulx fut mené par les dames
au chasteau et festoyé honnestement.</h2>

<p class="c"><img src="images/illu4.jpg" alt=""></p>


<p>Le beau doulx fut honnestement
mené au chasteau
par les dames et fut festoié
dieu sait comment et luy
fut dit qu’il avoit acomply deux
des choses enjointes par la
dame. La dame du chasteau
fist habillier deux de ses damoisselles
et elle qui fist la
troisiesme de habillemens semblables
en couleurs et en façon
et estoient lesdites dames de une haulteur et d’une grosseur/ et
d’ung semblant de visaige et de maniere tellement que oeil humain
n’eust sceu juger laquelle estoit la dame du chasteau et portoit ladite
dame en sa main une rose naturelle. Et les deux aultres chascune
une artificielle si bien faictes que n’eust personne sceu dire qui estoyt
la naturelle/ on mena le beau doulx en une salle ou estoient lesdites
dames &amp; luy fut dit vecy troys dames entre lesquelles est la dame
du chasteau se vous la pouvez congnoistre vous serés seigneur
et maistre dudit chasteau/ ou aultrement il vous convient mourir.
Le beau doulx fut plus esbahy que jamais n’avoit esté/ car il n’eust
pas esté en puissance d’homme mortel de congnoistre laquelle estoit la
dame dudit chasteau. Quant le beau doulx fut dedans devant lesdites
dames ilz se prindrent toutes troys a dancer/ et le beau doulx
estoit assis au pres d’une fenestre si triste et dolent qu’il n’eust possible
de plus estre. La mouche a miel vint a luy &amp; luy dist en ceste maniere.
Noble chevalier prens celle sur laquelle je me asserray/ car tu gardas
une foys mes petis de mourir quant tu passoies par le chemin.
Et le beau doulx la remercia treshumblement/ et dist a luy mesme
que qui plaisir fait plaisir requiert. Puis la mouche s’en vint criant
parmy la salle et s’en vint asseoir sur la rose naturelle que la dame
du chasteau tenoit. Et incontinent le beau doulx la vint embrasser
fermement en luy disant. Or sont maintenant acomplies les trois
choses par vous enjoinctes/ car je vous prens pour la dame &amp; maistresse
du chasteau d’amours/ parquoy furent toutes esbahyes comme
a luy avoit esté possible de povoir congnoistre laquelle estoit la
dame. A lors vindrent toutes vers luy pour luy faire honneur &amp; reverance.
Et la dame dudit chasteau le receut moult honnourablement
et le fist maistre et seigneur dudit chasteau d’amours/ dont grandement
la remercia. Parquoy seigneurs &amp; dames qui se present livre
lisez/ congnoissés que par humilité on parvient a grans biens/ et que
bon est faire plaisir aussi bien au petit comme au grant/ car souventesfoys
le petit rent plustost plaisir que le grant. Parquoy tous &amp; toutes
qui desirés avoir honneurs et richesses soyés humbles &amp; liberaulx
autant aux petis comme aux grans/ &amp; vous parviendrés a acquerir
le chasteau d’amours. C’estassavoir le royaulme de paradis comme
fist le beau doulx lequel le conquist par l’humilité qui en luy estoit.
Or prions le beau doulx/ c’estassavoir le pere/ le filz/ et le sainct
esperit/ qu’il luy plaise par sa benigne humilité que puissions parvenir
a acquerir ce noble chasteau d’amours.</p>


<p class="c gap">¶ Amen.</p>

<div class="chapter"></div>

<h2 class="nobreak">¶ Comment l’acteur redigere la
substance de ce present livre.</h2>


<p>Apres que j’ay parlé du chasteau d’amours lequel fut conquis par
la grande humilité du beau doulx j’ay ymaginé en mon entendement
que par ce chasteau nous pouvons entendre plusieurs choses/
mais je ne descripray que de une. C’estassavoir que par ce chasteau
j’entens le royaulme de paradis lequel royaulme a esté conquis
plus par humilité que par autre chose. Nous avons que par
la vraye humilité du filz de dieu lequel a esté en ce monde humble
jusques a la mort a esté ouvert le royaulme de paradis. Aussi la benoiste
et glorieuse vierge marie conceupt le sauveur et redempteur
de tout le monde plus par son humilité que par sa virginité quant
elle dist. <span lang="la" xml:lang="la">Ecce ancilla domini</span>/ sainct jehan baptiste dist aussi qu’il
estoit le vray mesias en demonstrant sa vraye humilité si dist. Je ne
suis pas digne de luy toucher aux courgions de ses souliers. Sainct
roch qui estoit filz au conte de prouvence laissa tous ses biens pour
servir les povres malades a l’ospital qui est signe de grant humilité.
Et plusieurs gens lesquelz ont par leur humilité conquis le chasteau
d’amours. C’estadire le royaulme de paradis auquel est l’amourt
divine. Oultre plus nous avons de la royne hester laquelle
fut si humble vers son mary le roy assurieus que par son humilité
fut revoquee la sentence faicte par ledit ossuerius/ C’estassavoir
que on devoit tuer en ung jour tous les juifz/ et elle qui estoit juifve
ne vouloit pas et par sa grant humilité fut revoquee ceste sentence.
Aussi nous avons de david que par son humilité subjuga tous ses
ennemis et regna roy de jherusalem. Nous avons au contraire du
roy nabuthgodonosor lequel par son grant orgueil fut mué en beste
sept ans. Les poetes dient aussi que par le grant orgueil de narcisus
il fut noyé dedans une fontaine. Nous avons veu en nostre
temps de grans guerres lesquelles par orgueil se sont maintenues
mais par humilité et traité de mariage les paix se sont faictes et a
esté amour entre ceulx qui faisoient lesdites guerres. Plusieurs
exemples se pourroient alleguer a ce propos/ mais souffice tant seulement
pour le present. Par humilité plusieurs povres enfans qui
n’avoient rien ne pere ne mere sont venus a grant perfection de biens
et a grans honneurs et richesses et sont maintenant geune de bien.
Aussi du contraire. Les autres qui souloient estre riches et venus
de gens de bien et de grandes richesses qui par grant orgueil sont
venus a grande povreté. Par grant orgueil aussi plusieurs se sont
fait tuer et sont mors vilainement/ mais par humilité jamais homme
ne fut deceu. Par humilité le serviteur devient maistre/ et par
orgueil le maistre devient serviteur/ car nous lisons que orguel est
la destruction de toutes choses. Par humilité nous povons acquerir
l’amours de dieu. Et par orgueil enfer pardurable. Puis que
ainsi est que par humilité tant de biens sont venus et vienent tous
les jours. Je prie a chascun qui mette peine de estre humble affin
que nous tous puissons acquerir &amp; conquerre le chasteau d’amours
qui est le royaulme de paradis. Auquel nous veuille recepvoir et
conduire le pere/ le filz/ et le sainct esperit.</p>


<p class="c gap">¶ Amen.</p>


<p class="gap">¶ Cy fine la conqueste du chasteau d’amours conquestee
par la grant humilité du beau doulx.</p>

<div class="chapter"></div>
<div class="trnote">
<h2 class="nobreak">NOTE DU TRANSCRIPTEUR</h2>


<p>L’orthographe et la ponctuation sont conformes à l’original. Pour le
confort de lecture, on a toutefois résolu les abréviations par signes
conventionnels (de type Cõe pour Comme), ajouté cédilles, apostrophes et
accents, et distingué les lettres i/j/u/v selon l’usage.</p>

</div>

<div style='text-align:center'>*** END OF THE PROJECT GUTENBERG EBOOK 75252 ***</div>
</body>
</html>

